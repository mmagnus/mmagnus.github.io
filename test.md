Słyszeliście zapewne, że Pfizer i inni producenci szczepionek na COVID-19 nie odpowiadają za powikłania po szczepieniach? O co w tym chodzi?
Opowiem Wam co się dzieje, kiedy firma ponosi bezpośrednią odpowiedzialność za możliwe problemy po szczepieniach. 
Od lat 70-tych ubiegłego wieku liczba przypadków boreliozy w USA gwałtownie rosła, sięgając w śmiałych szacunkach nawet kilkudziesięciu tysięcy rocznie. Firma SmithKline Beecham Pharmaceuticals (dzisiejszy GSK) opracowała więc pierwszą na świecie szczepionkę przeciwko boreliozie - LYMERix. W badaniach klinicznych jej skuteczność oszacowano na 78%. Od 1998 do 2000 roku podano w USA około 1.5 miliona dawek. Szczepionka była dobrze tolerowana i naprawdę skuteczna. Niestety, szybko pojawiły się pierwsze doniesienia o przypuszczalnych powikłaniach po szczepieniu. Do roku 2000 w bazie VAERS zarejestrowano kilkadziesiąt poważnych skutków ubocznych tej szczepionki. Było to dokładnie 66 poważnych powikłań na 1.5 miliona dawek. Co to jest VAERS? Baza VAERS jest prostym narzędziem dostępnym dla wszystkich, przy pomocy którego każdy może zgłosić dowolne działanie niepożądane szczepienia i nie jest to weryfikowane. Trafiają tam takie zgłoszenia, jak nawet przemiana w Hulka po szczepieniu. Wydaje się bez sensu, jednak w tym vaersowym chaosie można zauważyć pewne ważne sygnały. Jest to taki szczepionkowy system wczesnego ostrzegania. Dzięki bazie VAERS z rynku wycofano np. pierwszą szczepionkę przeciwko rotawirusom, bo zauważono wyraźnie większą częstość zgłoszeń wgłobienia jelita. W przypadku szczepionki przeciwko boreliozie po przeanalizowaniu raportów uznano, że nie ma żadnych podstaw do uznania szczepionki za niebezpieczną, a raportowane powikłania nie mają związku ze szczepieniem. Jednak ziarno niepewności zostało zasiane. Firmę zaczęły zalewać pozwy sądowe. W gazetach pojawiały się sugestywne nagłówki. Ludzie przestali kupować szczepionkę i ostatecznie w roku 2002, cztery lata po jej zarejestrowaniu, firma zdecydowała wycofać swoją szczepionkę z rynku. Druga firma (współczesny Sanofi) pracująca nad konkurencyjną szczepionką, w obliczu złej reputacji LYMERix, także porzuciła swój projekt. Do dziś nie mamy szczepionki przeciwko boreliozie i prawdopodobnie jeszcze długo jej nie będziemy mieć.
Dlaczego tak się stało? 
Szczepiona przeciwko boreliozie nie była zalecana dla wszystkich, a jedynie dla grup ryzyka, czyli osób przebywających na obszarach endemicznego występowania boreliozy. Z tego powodu LYMERix nie została objęta rządowym systemem odszkodowań powstałych po szczepieniu - National Vaccine Injury Compensation Program (NVICP). Program NVICP powstał właśnie z myślą o tym, żeby producenci szczepionek mogli zajmować się szczepieniami, a nie walkami w sądach (nie oznacza to jednak, że szczepienia nie podlegają żadnej kontroli - wciąż są to najbardziej rygorystycznie kontrolowane produkty medyczne na świecie). W przypadku licznych, nawet kompletnie nieuzasadnionych oskarżeń, producenci szczepionek musieliby podnieść ceny szczepionek lub zupełnie zrezygnowaliby z ich produkcji. Dlatego w razie powikłań, osoby poszkodowane mogą oczekiwać pomocy nie od producenta, a od rządu USA. Szczepionka LYMERix nie miała tej ochrony i została po prostu zniszczona przez liczne pozwy, plotki i fałszywe oskarżenia.
Dlatego polski Narodowy Program Szczepień przeciwko COVID-19 uwzględnia utworzenie funduszu kompensacyjnego, z którego popłyną odszkodowania dla osób mających niepożądane odczyny poszczepienne. Pozwala to producentom zająć się dopracowywaniem szczepionki, a jednocześnie zapewnia pomoc w przypadku powikłań.
Liczę, że będzie to krok ku otworzeniu funduszu na wzór amerykańskiego NVICP, którego moim zdaniem w Polsce bardzo brakuje. 
